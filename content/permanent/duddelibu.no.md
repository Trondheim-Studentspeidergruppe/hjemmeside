---
title: "Duddelibu"
date: 2023-07-01T16:18:00+02:00
tags: []
featured_image: "/img/dbute.jpg"
description: ""
menu:
    main: {}
---

> Ønsker du leie Duddelibu? Ta kontakt med hytteschæfen på [epost](mailto:duddelibu@tssg.no).
> Sjekk også informasjon om utleie [her]({{< ref "permanent/leiedb" >}} "Leie Duddelibu").

## Om Duddelibu

Som en ekte studentspeidergruppe, har vi en egen hytte, nemlig vår kjære Duddelibu, som ligger på Selbuhøgda noen mil sørøst for Trondheim.
Hytta ble bygget av TSSGerne selv i 1964.
Siden da har den vært flittig i bruk av de fleste.
Noen har til og med tilbragt et år på Duddelibu sammenlagt.

Turterrenget rundt Duddelibu er storartet enten du vil gå småturer eller lengre turer.
Det finnes noe for enhver smak!
Snøen ligger alltid lenge på Duddelibu slik at vi kan gå på ski over halvparten av året!

I tilknytning til hytta ligger badstua Baddelibu og utedoen Enkefru Moes Minne.
Etter badstue hører det med et bad i den offentlig godkjente badeplassen Kurbadet, som er et 1 x 1,5 meter stort hull i den nærliggende myra.

Hvert år, rundt 16. februar, feires hyttas bursdag med stor, flott kake og middag laget av styret.

## Praktisk informasjon

Hytta ligger på Selbuhøgda noen mil sørøst for Trondheim.
Hytta kan [leies]({{< ref "permanent/leiedb" >}} "Leie Duddelibu") av studentgrupper, speidergrupper og andre organisasjoner.

* På hytta er det 22 overnattingsplasser.
* Det er ikke innlagt vann, men vi har solcellepanel til belysningen av hytta.
* Vedovnen står for oppvarming.
* Drikkevann hentes fra brønnen.
* Kjøkkenet har gassbluss og alt av kjøkkenredskaper, gryter, boller, kopper, tallerkener, bestikk osv.

## Hvor ligger hytta?

Hytta ligger på Høgda mellom Hommelvik og Selbustrand.
Hvis du drar fra Hommelvik, kjører du oppover og videre forbi Mostadmark til omtrent 200 meter før veien begynner å gå nedover mot Selbusjøen.
Det ligger en parkeringsplass på høyre hånd. Her kan dere parkere.
Hytta ligger over myra på høyre side av veien.
Gå rett over myra eller følg grusveien, mot noen hytter.
Det er spesielt en stor hytte som utmerker seg.
Gå rett forbi denne hytta og ned bakken bak den.
Duddelibu ligger da 40 meter nede i bakken.

GPS-koordinater: 63° 16.958′ N, 10° 54.283′ Ø

Hytten har lokasjon på [Google Maps](https://www.google.com/maps/place/Duddelibu/@63.2766037,10.9887312,56180m/data=!3m1!1e3!4m10!1m2!2m1!1sduddelibu!3m6!1s0x466d19000f80b0b5:0x88382045b2a6b903!8m2!3d63.2826636!4d10.9046015!15sCglkdWRkZWxpYnWSAQtzcG9ydHNfY2x1YuABAA!16s%2Fg%2F11w8kcf8r_?entry=ttu&g_ep=EgoyMDI0MDgyNy4wIKXMDSoASAFQAw%3D%3D)

## Hvordan komme seg til Høgda?

Tidligere gikk det buss forbi hytta. Dette tilbudet ble dessverre nedlagt høsten 2013, så nå er man avhengig av bil eller taxi.

På skoledager går det buss fra Hommelvik til Sneisen (8 km nord for Duddelibu, skolerute 385).
Fra Trondheim er det omtrent fire mil dersom man ønsker å sykle.
Det er mulig å sykle via Hommelvik eller via Jonsvannet og over til Bakken.

## Generell pakkeliste for TSSG'ere

Her er en liste med ting som kan være praktiske å pakke med seg til Duddelibu:

* Sovepose
* Varme klær
* Vanntette sko
* Hodelykt
* Innesko
* Toalettsaker
* Badetøy og håndkle (hvis man vil bruke badstua)
* Ski og staver (kan anbefales om vinteren)
* ~~Mat og drikke~~ (dette kjøper vi som regel felles)
* Værmelding fra Yr (sjekk Haukåtjenna som er rett ved Duddelibu)